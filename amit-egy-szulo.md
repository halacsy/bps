# Mikroiskolák

#### Tanulásszervezés a Budapest School mikroiskoláiban

A Budapest School rendszerének fejlesztéséért, az adminisztratív és folyamatszábályozási rendszer kialakításáért, valamint az egyes mikroiskolák tanulását, fejlődését segítő struktúrák megalkotásáért a Budapest School központi fejlesztő csapata felel.

A tanulási folyamat működtetéséért a Budapest School egyes mikroiskolái felelősek. Az iskolákat tanárok egy csoportja alkotja és vezeti.

**A Budapest School hálózat iskolái** olyan helyek, ahol 8-50 fős tanulók közössége együtt tanul, kevert korosztályú csoportban érdeklődés és képességek alapján. Például a P10 iskolánk, a Pozsonyi út 10. szám alatt ma 45 7-11 éves gyerek iskolája. Ez a közösség itt marad meghatározatlan ideig, tehát 4 év múlva a P10 11-15 éves gyerekek iskolája lesz.

Az iskolák különböznek egymástól abban, hogy pontosan mit és mikor tanulnak vagy alkotnak.

1. Az iskoláknak, az **alapszabályukban** **lefektetett** **saját fókusza van**: más történik egy 16 év körüli robotikára fókuszáló gyerekek közösségében, mint egy 6-9 évesek általános alapképességeit fejlesztő iskolában. A mikroiskola rendszerben rejlik annak a lehetősége, hogy egy adott tanulási környezetben 40 külföldi egyetemekre felvételezni kívánó gyerek a magas szintű akadémiai tudásra helyezhesse a hangsúlyt, míg a robotika iskolában a hangsúlyok eltolódjanak. A Budapest School iskolái régiónként, országonként is eltérhetnek egymástól, hiszen kicsit mást fog tanulni egy Berlinben és egy Békéscsabán működő iskola diákja. Az iskolák korosztályban, területben és általános célokban is különbözhetnek.
2. Az iskolákban a tanulók nagy mértékben befolyásolják, hogy mit tanulnak és alkotnak. A tanárok választási lehetőségeket dolgoznak ki, amiből a gyerekek \(a mentoruk és szüleik segítségével\) a saját céljaikat, érdeklődésüket leginkább támogató **egyéni tanulási tervet** alkotnak.
3. Az iskolákban \(a tanárok által meghatározott kereteken belül\) megfér egymással több különböző **egyéni céllal rendelkező gyerek**. Nem csak az térhet el, hogy két gyerek mikor és hogyan tanul meg dolgokat, hanem, hogy mit tanul: egy közösségben megfér a központi felvételire fókuszáló 11 éves gyerek és a szabványos 6 osztályos iskolákat messziről elkerülő és a Minecraftban elmerülni vágyó gyerek. Az első többet foglalkozik a helyesírással, a másik a programozásba vág éppen bele. A tanárok felelőssége, hogy olyan közösségeket válogassanak össze, amely kellően diverz és mégis jól működik, a gyerekek igényeit megfelelően kielégíti.

A Budapest School iskolák célja, hogy jól átlátható, követhető és folyamatosan fejlődő folyamattá váljon a tanulás mind a tanuló, mind a tanár és a szülő oldaláról. Klasszikus oktatási vitát felidézve, mi folyamatszabályozást és nem kimeneti szabályozást adunk. A kimenet a gyerekek, a közösség céljaitól és érdeklődésétől, a társadalmi szabályozási környezettől függ.

**Tanuló iskolák**: Mindig, minden módszer, folyamat fejleszthető, ezért a tanárok feladata, lehetősége, hogy az aktuális helyzethez illő legalkalmasabb módszert válasszák a tanulás segítéséhez.

A mikroiskolák, alapértékeink egyezése mellett önálló, demokratikus közösségként működnek. Szabályaikat, szokásaikat, a közös élet rendjét a gyerekekkel együtt alakítják ki. Többségi döntések helyett konszenzusra törekedve heti rendszerességgel beszélnek, döntenek az egész közösséget érintő dolgokról. A gyerekek és a felnőttek egyenrangú tagjai ennek a közösségnek, javaslatokat terjesztenek a közösség elé, például a foglalkozások idejéről, az ebédelés mikéntjéről, vagy arról, milyen következménye legyen a közösség valamelyik szabályának megszegésének
